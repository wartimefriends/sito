+++
title= "Mostra IN SUNNY ITALY"
+++

<IMG SRC="/images/files/sunnyitaly.jpg" WIDTH="160" HEIGHT="160">

Le vignette contenute nella mostra sono il frutto di una lunga ed appassionata ricerca ad opera di un gruppo di persone che hanno intravisto l’opportunità di far conoscere la vita dei soldati dell’VIII Armata da un’angolatura insolita: quella delle vignette umoristiche, i “cartoons”.

La maggior parte dei cartoons qui raccolti sono nati dalle penne di due giornalisti, il britannico W.J.P. Jones (Jon) ed il canadese William “Bing” Coughlin.
Per entrambi l’ispirazione per la creazione di questi cartoons arrivò da situazioni o episodi realmente accaduti durante il periodo della guerra.
Allora, come ora, i cartoons e le caricature erano un modo per prendere scherzosamente in giro le situazioni contingenti e proprio in quei terribili momenti l’umorismo e l’ironia dei cartoons sulla vita militare e sulle sue ferree discipline aiutavano spesso ad allentare la tensione, quasi si volesse dire: ” Le cose vanno così male che non ci resta che ridere! ” 

Jon Jones, ufficiale distaccato del Reggimento Gallese fu sempre ll’avanguardia nel giocare con lo “humour” che un giornale di guerra richiedeva. Egli creò “The Two Types” (I due tipi) traendo spunto dalle avventure e dalle peripezie di due baffuti ufficiali inglesi: essi rappresentavano la quintessenza delle caricature di ufficiali appartenenti all’Eighth Army’s Desert Rat, con le loro appariscenti divise non regolamentari, gli atteggiamenti irriverenti verso l’autorità, l’allegra noncuranza per il pericolo.
Cyril James, giornalista e ufficiale dell’esercito britannico tradusse in parole la facezia dei Two Types: ” Il Tipo Biondo con il suo morbido basco e lo sguardo stupito verso un mondo pieno di sorprese e il Tipo Bruno, orgoglioso del suo cappello comprato alla Burlinghton Arcade, pronto a far sempre un gran baccano “. L’umorismo che traspare dai cartoons dei Two Types è tipicamente inglese e a volte di non facile ed immediata interpretazione, ma sempre e comunque efficace nel descrivere le situazioni. 

Coughlin apparteneva ai Princess Louise Dragoon Guards ed inoltre collaborava con il Maple Leaf, il giornale dell’esercito canadese. “Herbie” fu il personaggio più conosciuto nato dalla sua penna e rappresentava il soldato semplice in maniera così pregnante, tanto che i soldati canadesi divennero noti come “Herbies”. Herbie era talmente famoso fra le truppe canadesi che nel 1944 fu eletto “Uomo Canadese dell’Anno” e fu sempre loro compagno di viaggio durante tutto il periodo bellico.

I Two Types venivano pubblicati sull’ Eighth Army News mentre Herbie trovava spazio nella pagine del Maple Leaf. Divennero talmente famosi che si decise di raccogliere la maggior parte delle vignette pubblicate, insieme ad altre inedite in alcuni album a stampa. John Thurlby e Alan Woods, Cittadini Onorari di Bagnacavallo, e Gordon Bannerman, valoroso soldato canadese che ha combattuto nelle nostre zone, sono stati i maggiori fornitori di cartoons. Alan in particolare è stato di grande aiuto nel decifrare e spiegare le didascalie dei Two Types, inviando anche alcune note personali. Egli scrive: “Alcune vignette possono sembrare strane ai giorni nostri dopo oltre 60 anni, ma esse erano un toccasana per il morale dell’VIII Armata. I soldati britannici traevano una grande forza da questo “sense of humour”, soprattutto quando le cose non andavano al meglio. Essi facevano amicizia facilmente, non di meno con i civili e nonostante la loro avversione per il pessimo tempo durante l’inverno, in molti di loro nacque un forte affetto per l’Italia e per la sua gente.”

# Questa mostra è dedicata a tutti i veterani: a quelli che abbiamo incontrato di persona, a quelli che sono passati per le nostre terre e a quelli che qui sono rimasti per sempre.
