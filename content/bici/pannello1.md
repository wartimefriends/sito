+++
title= "Pannello UNO"
+++

<br>
<h2>Da racconti di Raimondo Balbo  Bertone di Sambuy, ufficiale di collegamento italiano presso l‘8a Armata britannica durante la guerra di liberazione 1943-1945</h2>

“La sera del giorno 13 ebbi incarico, quale ufficiale italiano addetto al Servizio Informazioni presso la brigata canadese, direttamente dal gen. Bernatchez  di preparare l’invio di informatori volontari oltre le linee in Bagnacavallo, onde ottenere al più presto le notizie che premevano riguardo i contingenti di truppe, le difese e l’ubicazione delle bocche di fuoco dell’avversario nella zona. 
Dopo due giorni di ricerche credetti di avere trovato gli elementi adatti nei partigiani Cristofori Bruno e Giacomoni Mario. 
Si offersero senza titubanza e senza fare domande di sorta.
Per la compattezza delle linee del fronte che essi avrebbero dovuto attraversare tanto all’andata che al ritorno, per la continua attività di pattuglia e per la nostra scarsa conoscenza dei campi minati avversari l’impresa aveva assai maggiori probabilità di non riuscire e cioè di essere fatale ai protagonisti che si rendevano conto di ciò. 
Attraversate le linee dal 15 al 16 essi erano già di ritorno il giorno 16 sera con gran parte delle notizie. Queste poi risultarono essere esatte, fra cui l’ubicazione di due Nebelwerfer i quali costituivano un serio ostacolo. Immediatamente si poterono così ridurre al silenzio. L’artiglieria di campagna ricevette l’ordine di diminuire il volume di fuoco sull’abitato di Bagnacavallo poi occupata dopo pochissimi giorni dal reggimento Carleton e York.”

<hr>

 “<i>Nebelwerfer</i>, traduzione nebbiogeno, diminutivo neb, plurale nebs. Tipica macchina tedesca del terrore. Cannone a sei canne, simile ai katiusha russi, scaricava granate da 88 millimetri in serie da sei alla volta, con un sinistro effetto sullo spirito della truppa e anche molti danni e morti. Queste granate quando partivano facevano il rumore di una porta che si scardina e, quando arrivavano, il boato di una bomba d’aereo.  Secondo i polacchi, che buttavano tutto in musica, era come se uno si
sedesse violentemente sulle note basse di un piano. Il problema era individuarli e segnalarne le coordinate alla caccia aerea, anche perché li facesse tacere per sempre. 
Era uno dei compiti degli I.I.L.O.s”.

<hr>
	
“Quella volta, tra il fiume Lamone e Bagnacavallo, ancora in mano alla 98.a Divisione tedesca, durante la notte filtrarono nelle nostre linee due ragazzi di sedici anni, i cui cognomi non dimenticherò mai più. Venivano freschi da Bagnacavallo ed erano entusiasti di ritornarvi per rendersi utili. Si chiamavano uno Cristofori, l’altro Giacomoni. Comunisti, svegli, ferocemente antitedeschi. Il primo aveva avuto un fratello morto per la causa partigiana. Avrebbero cercato loro i Nebelwerfer. Potevano essere due o tre al massimo. Creai una parola d’ordine per il loro rientro, che poteva avvenire in punti diversi. Una parola semplice da capire per i canadesi: Umberto. Il nome del luogotenente generale del Regno. Cristofori e Giacomoni sorrisero. Dovevano fare come avevano visto fare i pellerossa al cinematografo. Solo così non avrebbero messo piede su una mina.
	<i>A metà della terza notte, fui svegliato da un graduato. C’era una telefonata per me. Erano arrivati i miei ragazzi. Mi precipitai. Erano attorno al fuoco per asciugarsi. Feci arrivare subito due tute da lavoro canadesi e due maglie di lana.</i> 
Un neb era sotto l’arco demolito a metà, sponda ovest, del ponte della ferrovia di Lugo, verso Cotignola; l’altro era in un boschetto all’incrocio di due strade a nord est del paese. Il terzo non c’era. Era, invece, un carro armato Panther che si spostava velocemente, con grande abilità, e sparava da luoghi diversi. Per telefono, diedi le coordinate dei due nebs.
Ventiquattro cannoni da 105 millimetri fecero fuoco per un buon quarto d’ora. Da quelle notte, i due Nebelwerfer non si sentirono più.
Giacomoni e Cristofori non accettarono ricompense. Disparvero nel nulla, come dal nulla erano venuti, per l’ideale di libertà”.


<h2>Elzeviro di Silvio Bertoli</h2>

Un libro di Luciano Garibaldi Quei ragazzi italiani nell'Armata inglese Quanti bei nomi, sembra di scorrere le pagine del Gotha della nobiltà italiana: Ranieri Macchi di Cellere, Giampiero Cicogna - Mozzoni, Rufo Ruffo della Scaletta, Ugo Contini Bonacossi, Rodolfo Geddes da Filicaia, Raimondo Moncada di Paternò, Guido Borea d'Olmo, Giovanni Theodoli, Raimondo di Sambuy, Orlando di Collalto, Gugliemo Guerrini Maraldi, Alessandro Cortese de Bosis... e i sei fratelli Saint Just di Teulada, Stefano Edmondo Francesco Giorgio Luigi e Piero, e Alvise di Robilant di cui purtroppo le cronache sono tornate a occuparsi di recente per il misterioso delitto di cui è rimasto vittima nella sua casa di Firenze... Nel 1944, quando si arruolarono volontari, erano ragazzi tra i diciotto e i ventiquattro anni, chi aveva collaborato con la Resistenza durante l'occupazione tedesca di Roma, chi era arrivato al Sud attraversando avventurosamente le linee, chi era rientrato ferito dalla prigionia. Tutti volevano contribuire in qualche modo alla liberazione dell'Italia a fianco degli Alleati. Dopo il 4 giugno 1944 entrarono a far parte dell'IILOs (Italian intelligence liaison officers), un'emanazione del Servizio informazioni militari dell'esercito, a disposizione dell'VIII Armata inglese, quella che era stata di Montgomery. Uniformi britanniche, disciplina britannica, e insomma ogni cosa fornita dagli inglesi, dal cibo all'armamento; con l'unica eccezione dei gradi che erano quelli dell'esercito italiano, non fosse altro per distinguerli. Il loro era un compito di collegamento tra il nostro rabberciato Stato maggiore rimesso in piedi dopo l'8 settembre e il comando della grande unità ora passata al generale Oliver Leese, per facilitare i contatti con la popolazione e informare dalle prime linee sulla dislocazione del nemico in un territorio che conoscevano. Diciamola chiara: gli inglesi non volevano saperne, non soltanto di loro, ma di nessun italiano che chiedesse di far parte delle loro truppe. Per tre anni eravamo stati nemici, il voltafaccia dell'armistizio era piaciuto poco specie a loro. Montgomery ci disprezzava senza nemmeno fingere e alla Camera dei Comuni il deputato sir Alexander Southby se n'era uscito con questa viperina domanda: "Ritiene il governo che l'Italia debba godere dei vantaggi che solitamente spettano ai malfattori che, pentiti, si prestano a collaborare con il pubblico ministero?". Gli umori che, in principio almeno, accolsero questi giovani che si erano arruolati con l'entusiasmo di chi crede nella causa scelta e con l'ambizione di mostrare che non tutti in Italia rientravano nello stereotipo del soldato che scappa, del malfattore che ruba, del mafioso che ricatta e del lenone che offre le "segnorine", furono raggelanti. Molti ufficiali si rifiutavano di rivolgere loro la parola, in qualche caso non erano nemmeno accettati a mensa. Gli inglesi cominciarono a cambiare opinione quando si accorsero che the Italians stavano in prima linea sotto il fuoco al loro fianco, che la loro lealtà era assoluta, le loro informazioni preziose ed eccellente la loro opera di coordinamento con le formazioni partigiane in appoggio ai reparti avanzanti. Come quelle di Arrigo Boldrini, il comunista "Bulow" il quale nel Ravennate e a Montefiorino si mise intelligentemente ai loro ordini. Credo che, nella grande ondata revisionistica del dopoguerra, anche a causa dei tanti anni trascorsi da allora, pochi o nessuno abbiano sentito parlare dei giovani ufficiali dell'IILOs e dei loro sacrifici, dei loro morti, dei loro feriti, dei riconoscimenti che alla fine gli inglesi rivolsero loro, quando cambiarono opinione sul loro conto. Li ripropone alla nostra memoria con il suo libro La guerra (non è) perduta (Edizioni Ares, pagg. 358, lire 35.000) Luciano Garibaldi, scrittore e storico fruttuosamente impegnato in questi recuperi e in queste rivalutazioni di personaggi e vicende su cui per taluni tacere forse è parso bello. Ha raccolto le testimonianze dei superstiti e ritrovato diari e lettere dimenticati in chissà quali cassepanche di grandi famiglie toscane e lombarde. Ha ricostruito un clima e rivalutato il gruppo di ragazzi volontari in quel Regno del Sud dove, alla chiamata alle armi, generalmente, non ci si degnava nemmeno di rispondere o se si rispondeva lo si faceva per lettera, pregando di non disturbare (mentre al Nord fucilavano i renitenti...). Ne è emerso un quadro di gioventù d'élite, per sentimenti d'amor patrio, per livello culturale, per rispetto delle tradizioni famigliari. Giovani del fascismo, se si pensa che erano cresciuti negli anni Trenta, quando già l'Inghilterra cominciava a essere per il regime "la perfida Albione", i quali, però avevano ricevuto un'educazione "all'indice", tutti anglofili, tutti capaci di parlare correttamente l'inglese. Ognuno ha il proprio racconto, sempre distaccato da postume celebrazioni retoriche, spesso con punte di humour, qua e la' con testimonianze dirette su oscuri episodi che di tanto in tanto riaffiorano dai sottofondi della storia, come la "svendita" fallita di Trieste a Tito o la vergognosa consegna da parte inglese a Stalin dei cosacchi catturati in Italia, sapendo di mandarli ai plotoni di esecuzione. Leggendo questo libro e le avventure dei 240 ufficiali di collegamento con l'VIII Armata qualcuno potrebbe affiancarli ai loro coetanei dell'aristocrazia inglese che sulla Manica, durante la battaglia d'Inghilterra, con i loro "Spitfire" e "Hurricane" stroncarono l'assalto della Luftwaffe di Goering. Quei ragazzi erano nobili, volontari, entusiasti e coraggiosi; e si ispiravano a un famoso motto del loro Paese che anche i dimenticati colleghi italiani fecero proprio: Right or wrong, my Country, giusto o sbagliato è la mia patria. 
