+++
title = "Floyd George WILLIAMS" 
+++

Floyd George Williams nacque a Sarnia – Ontario – il 9 marzo 1922, quarto di sei figli: cinque maschi ed una femmina.
Il padre Arthur era un militare: aveva combattuto nel 1898 nell’Esercito Americano durante la guerra ispanico – americana e aveva servito nella Grande Guerra, con il grado di Capitano, nel 34° Battaglione del Royal Canadian Regiment fino al dicembre 1917 quando,  in seguito a numerose ferite, fu giudicato non più abile al servizio attivo. 
Alla morte del padre, avvenuta nel maggio 1941, tutto il carico della famiglia ricadde sulla madre Letitia. Floyd ed il fratello maggiore Fred decisero di arruolarsi nell’Esercito Canadese. Due fratelli, profondamente uniti, si preparavano ad andare in guerra; si arruolarono a Petawawa il 24 agosto 1942.
In realtà Floyd,  giovane molto determinato, ambizioso e pieno di entusiasmo, aveva tentato in precedenza di arruolarsi nella RCAF allo scoppio della guerra, ma non fu accettato perché troppo giovane. 
Nella vita civile, prima di arruolarsi, Floyd lavorava in un negozio come contabile; sposò Norine Demery (Demeray, dal foglio matricola) , di Sarnia, il 23 aprile del 1943 (Questa informazione è stata fornita dalla famiglia. Dal foglio matricola di Floyd, la data del matrimonio è 22 aprile 1944). 
Dopo un periodo di addestramento in Canada, Floyd e Fred salparono il 4 agosto 1944 per l’Inghilterra, dove restarono pochi mesi, poi furono mandati  in Italia. Floyd sbarcò nel sud della penisola il 4 novembre 1944 e  fu inviato a nord, dove erano in corso aspri combattimenti. Fred fu trattenuto: al suo arrivo, purtroppo, apprese della morte del fratello. 
Floyd morì  il 2 gennaio 1945 mentre le unità del battaglione avanzavano per attraversare il fiume Lamone in località Conventello. 
Dal Diario del reggimento:

*“San Alberto – 2 gennaio 45 – Tempo: freddo e sereno*
*A mezzanotte del 2 gennaio il battaglione fu trasportato da Ravenna a Mezzano, poi marciò fino al punto stabilito.  Alle 0500 le compagnie C a destra e D a sinistra, si mossero verso il fosso , sotto un fuoco di sbarramento che durò oltre dieci minuti. La compagnia C, comandata dal Cap. Tony Falzetta, si trovò quasi subito sotto un pesante fuoco di artiglieria e subì molte perdite. La compagnia D, al comando del Mag. Norm Hickling arrivò al suo obiettivo iniziale, un gruppo di case,  e lo consolidò.  Fecero quattro prigionieri e catturarono armi al nemico. La compagnia C, dopo il temporaneo sbandamento, si riorganizzò ed arrivò ad un gruppo di case , incontrando forte resistenza; poi consolidò le sue posizioni, inflisse perdite al nemico e catturò dieci prigionieri. I combattimenti iniziati alle 0500, continuarono ininterrottamente fino alle 1800.  In uno di questi cruenti combattimenti delle forze alleate contro i tedeschi, che si svolse casa dopo casa nella zona di Conventello, Floyd fu ucciso. Il reggimento subì molte perdite: 8 morti in combattimento e 17 feriti”.*
*A mezzanotte del 2 gennaio il battaglione fu trasportato da Ravenna a Mezzano, poi marciò fino al punto stabilito.  Alle 0500 le compagnie C a destra e D a sinistra, si mossero verso il fosso , sotto un fuoco di sbarramento che durò oltre dieci minuti. La compagnia C, comandata dal Cap. Tony Falzetta, si trovò quasi subito sotto un pesante fuoco di artiglieria e subì molte perdite. La compagnia D, al comando del Mag. Norm Hickling arrivò al suo obiettivo iniziale, un gruppo di case,  e lo consolidò.  Fecero quattro prigionieri e catturarono armi al nemico. La compagnia C, dopo il temporaneo sbandamento, si riorganizzò ed arrivò ad un gruppo di case , incontrando forte resistenza; poi consolidò le sue posizioni, inflisse perdite al nemico e catturò dieci prigionieri. I combattimenti iniziati alle 0500, continuarono ininterrottamente fino alle 1800.  In uno di questi cruenti combattimenti delle forze alleate contro i tedeschi, che si svolse casa dopo casa nella zona di Conventello, Floyd fu ucciso. Il reggimento subì molte perdite: 8 morti in combattimento e 17 feriti”.*

La notizia della morte di Fred arrivò alla madre e alla moglie Norine, mandando in frantumi tutti i loro sogni.
Floyd fu sepolto nel cimitero di Villanova, tomba 2, fila A, lotto II, ma per qualche incomprensibile motivo, alla famiglia non fu mai indicato con certezza il luogo esatto: in alcune comunicazioni si faceva riferimento “a un cimitero militare # 11, vicino al fiume Lamorie a Ravenna, Italia”  o “da qualche parte vicino al fiume Lomeny”.
Grazie alla preziosa collaborazione di Donna Maxwell, la famiglia Williams poté finalmente conoscere il luogo esatto ove Floyd riposa; nell’estate dal 2009, dopo oltre sessant’anni, il nipote Paul Williams, accompagnato dalla moglie Paula, con tanta commozione ha potuto personalmente rendere omaggio allo  zio e pregare sulla sua tomba.

![Alt WILLIAMS1](/images/Soldiers/WILLIAMS1.jpg)
*Foto apparsa su un giornale locale: “ … in licenza dal servizio militare presso una batteria antiaerea sulla costa del Pacifico, Floyd festeggia il suo ventunesimo compleanno con la famiglia”.*

 
![Alt WILLIAMS2](/images/Soldiers/WILLIAMS2.jpg)
*La foto mostra molti giovani di Sarnia di stanza a Vancouver per l’addestramento in una batteria contraerea.Floyd Williams è il secondo da sinistra, in piedi. Molti dei giocatori della squadra di football di Sarnia, di cui Floyd faceva parte, si arruolarono nell’Esercito; erano tutte persone eccezionali, e quelli abbastanza fortunati da far ritorno a casa donarono il loro amore ed affetto non solo alle proprie, ma anche alle famiglie dei compagni caduti in guerra.*

![Alt WILLIAMS3](/images/Soldiers/WILLIAMS3.jpg)
*Floyd in uniforme. Questa immagine fu scattata - In una bella giornata, vicino ad una Abbazia in Inghilterra - come egli scrisse alla madre.*


Dopo la morte di Floyd, un giornale di Sarnia pubblicò un commovente articolo in cui si dava conto di una lettera inviata alla signora Letitia Williams, da parte di un commilitone, W. E. LeRoy, al quale il figlio Floyd aveva salvato la vita.
Nel corso dei mesi trascorsi insieme nel reggimento che combatteva in Italia, i due soldati erano diventati buoni amici. All’inizio di gennaio del 1945, si trovarono coinvolti in un’azione prolungata durante la quale il soldato LeRoy fu gravemente ferito e Floyd perse la vita. Il loro gruppo si stava spostando da una casa verso un’altra distante un centinaio di metri, sotto intenso fuoco nemico, quando LeRoy fu colpito allo stomaco e ad un braccio.
*“Non ero morto ma non potevo alzarmi”, raccontava LeRoy nella sua lettera, “Floyd e gli altri stavano bene e continuavano a correre verso la casa. Avevo abbandonato ogni speranza di potermi salvare, quando vidi Floyd girarsi. Credo che avesse capito che ero stato colpito perché un attimo dopo stava correndo verso di me. Cercai di urlargli di trovare rifugio dentro la casa, ma la mia voce era solo un sussurro. Anche se fossi stato capace di strillare, dubito che mi avrebbe sentito; le bombe esplodevano tutt’intorno con grande fragore. Quando mi raggiunse gli dissi di sparire, ma fu inutile. Mi mise in piedi e mi trascinò fino alla casa. Non so come, ma ci riuscì. Fui sdraiato su un materasso e Floyd aiutò a fasciare le ferite. Questa fu l’ultima volta un cui lo vidi: l’unità avanzò ed io fui portato all’ospedale. Penso che non ci sia bisogno che Le dica come mi sentii quando mi dissero che Floyd non era ritornato. Non dimenticherò mai com’era quando attraversava di corsa quel campo per venire a soccorrermi. Persone come lui non muoiono mai veramente, Signora Williams. Forse vivono solo nella memoria di coloro che li hanno conosciuti, ma essi vivono”.*

 
![Alt WILLIAMS4](/images/Soldiers/WILLIAMS4.jpg)
*Cimitero di Villanova:Fred Williams visita la tomba del fratello Floyd.*


Ian Flanagan, un giocatore della squadra di Hockey canadese in visita al cimitero di Villanova,nell’aprile del 2009,  lascia questa lettera per Floyd Williams.

*Caro Floyd Williams,* 
*Vorrei ringraziarti per il contributo che hai dato al nostro paese e farti sapere che non sei dimenticato. Ci sono molti, ed io sono fra questi, che avrebbero voluto vederti tornare a casa sano e salvo. E’ con orgoglio che scrivo questa lettera, sapendo che ogni giorno soldati come te hanno rappresentato appieno lo spirito di questa grande nazione; grazie a voi abbiamo pienamente compreso la definizione di vero eroe canadese. Eri un uomo molto coraggioso che ha combattuto per la nostra libertà, rischiando la propria vita per proteggerci e salvare il nostro Paese. Di questo sono contento e te ne sono molto grato. Grazie per il tuo coraggio e per aver fatto tutto ciò per noi studenti, madri e padri. La mia più profonda gratitudine per aver protetto le nostre libertà.*
*Affettuosamente,*
*Ian Flanagan*

